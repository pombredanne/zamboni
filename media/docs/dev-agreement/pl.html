<p>Dnia 3 lipca, 2013 r.</p>
<p>Niniejszy akapit stanowi podsumowanie poniższych postanowień. Ma on na celu ułatwienie zrozumienia Umowy, ale Twórca powinien zapoznać się z całą Umową, ponieważ zawierając ją akceptuje wszystkie jej postanowienia, nie zaś tylko te, które składają się na niniejsze podsumowanie:</p>
<ol>
  <li>Twórca Materiałów umieszczonych w Firefox Marketplace musi mieć co najmniej 18 lat, w przeciwnym razie rodzic Twórcy powinien w jego imieniu wyrazić zgodę, nadzorować i współpracować z przedstawicielami Mozilli.</li>
  <li>Twórca powinien przestrzegać wszelkich obowiązujących regulaminów oraz polityk, w tym także wytycznych dotyczących ochrony prywatności i treści materiałów.</li>
  <li>Mozilla może usunąć z Firefox Marketplace Materiały Twórcy, jeśli uzna ona, że Materiały są szkodliwe lub niepożądane albo jeśli Twórca naruszy postanowienia polityki Mozilli lub niniejszą Umowę.</li>
  <li>Twórca ponosi wyłączną odpowiedzialność za Materiały umieszczone w Firefox Marketplace, co oznacza, że jest zobowiązany do spełnienia wymogów wynikających z przepisów regulujących eksport, przestrzegania prawa, dokonywania zwrotu uiszczonej ceny i udzielanie wsparcia technicznego. Jeśli Twórca sprzeda Materiały umieszczone na Firefox Marketplace, jest on także odpowiedzialny za uiszczenie podatków, ustalenie ceny i dokonanie zwrotu uiszczonej ceny. Jeśli Twórca korzysta ze zintegrowanego systemu płatniczego Mozilla, administratorzy tego systemu mogą przejąć obowiązki Twórcy w kwestiach związanych ze sprzedażą/ VAT-em, zwrotem uiszczonej ceny i inne obowiązki związane z płatnością.</li>
  <li>Twórca nie może zachowywać się w sposób niezgodny z prawem lub podejmować działań, które mogłyby zaszkodzić Mozilia lub osobom trzecim.</li>
  <li>Mozilla nie ponosi odpowiedzialności za korzystanie przez Twórcę z Firefox Marketplace, Materiałów Twórcy umieszczonych Transakcyjnej Firefox Marketplace lub działania innych użytkowników, w tym także innych twórców.</li>
  <li>Twórca ponosi odpowiedzialność za swoje Materiały umieszczone w Firefox Marketplace oraz odpowiada za korzystanie lub niewłaściwe korzystanie z Firefox Marketplace.</li>
  <li>Wstęp Mozilla Corporation („Mozilla”), stawia sobie za cel różnorodność wyboru i innowacyjność w sieci. W tym celu Mozilla stworzyła „Firefox Marketplace” – powszechnie dostępną stronę internetową, która pozwala na rozpowszechnianie Materiałów umieszczonych w Firefox Marketplace wśród użytkowników w celu korzystania przez użytkowników z tych Materiałów na własnych urządzeniach.</li>
</ol>


<h2>Definicje</h2>
<p>Twórca ma prawo rozpowszechniać Dodatki lub Aplikacje (łącznie zwane „Materiałami umieszczonymi w Firefox Marketplace”) za pośrednictwem Firefox Marketplace:</p>
<ol>
  <li>„Dodatki” oznaczają rozszerzenia, motywy, wyszukiwarki, słowniki i pakiety językowe, które pozwalają zwiększyć funkcjonalność przeglądarki Firefox.</li>
  <li>„Aplikacje” oznaczają aplikacje stworzone przy użyciu darmowych technologii internetowych, które mogą działać na wielu platformach.</li>
</ol>

<h2>Postanowienia regulujące korzystanie przez Twórcę z Firefox Marketplace</h2>
<p>Twórca może korzystać z Firefox Marketplace w celu łatwiejszego rozpowszechniania swoich Materiałów umieszczonych w Firefox Marketplace. Korzystanie z Firefox Marketplace regulują postanowienia niniejszej Umowy z Twórcą, Regulaminu Firefox Marketplace oraz innych regulacji dotyczących Firefox Marketplace, wymienionych w niniejszej umowie, jak również postanowienia znajdujące się w Firefox Marketplace (łącznie zwane „Umową”).</p>

<h2>Akceptacja Umowy</h2>
<p>Korzystając z Firefox Marketplace, Twórca potwierdza, że ma co najmniej 18 lat lub działa za zgodą i pod nadzorem swojego rodzica oraz że jest w pełni zdolny i upoważniony do zaakceptowania wymienionych Umowy we własnym imieniu albo, w zależności od okoliczności, w imieniu swojego pracodawcy lub innego podmiotu, który reprezentuje.</p>
<p>W związku z ulepszaniem i rozwojem Firefox Marketplace, niniejsza Umowa może być zmieniona. Mozilla zastrzega sobie prawo do zmiany Umowy według swojego uznania; Mozilla powiadomi Twórcę o istotnych zmianach Umowy.</p>

<h2>Polityka Prywatności Firefox Marketplace</h2>
<p>Twórca jest zobowiązany podać swoje dane osobowe (dane identyfikujące oraz dane do kontaktu) w ramach rejestracji i korzystania z Firefox Marketplace w charakterze Twórcy. Administratorzy zintegrowanego systemu płatniczego mogą żądać również podania informacji dotyczących płatności, zaś Twórca zobowiązuje się, że podane przez niego informacje dotyczące płatności będą prawidłowe, poprawne i aktualne. Informacje podane przez Twórcę będą przetwarzane zgodnie z zasadami opisanymi w <a href="https://marketplace.firefox.com/privacy-policy">Polityce Prywatności</a> Firefox Marketplace.</p>

<h2>Zarządzanie Firefox Marketplace</h2>
<p>W stosunkach pomiędzy Mozillą a Twórcą, Twórca ponosi wyłączną odpowiedzialność za Materiały umieszczonych na Firefox Marketplace. Z uwagi na konieczność zarządzania przez Mozillę Firefox Marketplace (w tym obowiązek zapobiegania nadużyciom), umieszczenie i prezentacja jakichkolwiek Materiałów umieszczonych w Firefox Marketplace zależy od uznania Mozilli. Mozilla i jej współpracownicy mogą w każdym czasie analizować i sprawdzać Materiały umieszczone w Firefox Marketplace pod kątem ich zgodności z Umową i innymi obowiązującymi politykami, zobowiązaniami umownymi i innymi regulacjami.</p>
<p>Twórca ma prawo dokonania wyboru kraju, w którym chciałby rozpowszechniać swoje materiały, jednakże przyjmuje do wiadomości i zgadza się, że Firefox Marketplace jest skonstruowana w ten sposób, że jest dostępna z urządzeń na całym świecie i nie ma obecnie możliwości zastrzeżenia, aby Aplikacje były przekazywane tylko na konkretne urządzenia.</p>

<h2>Płatności</h2>
<p>Twórca może rozpowszechniać Materiały umieszczone na Firefox Marketplace nieodpłatnie.</p>
<p>Twórca może pobierać opłatę za Materiały umieszczone na Firefox Marketplace, wykorzystując w tym celu własny system płatności lub zintegrowany system płatności Firefox Marketplace. W obydwu przypadkach, Mozilla nie przyjmuje na siebie obowiązków oficjalnego dystrybutora Materiałów umieszczonych w Firefox Marketplace i nie ciążą na niej inne obowiązki związane z takimi Materiałami.</p>
<p>Twórca korzystający ze zintegrowanego systemu płatności Firefox Marketplace, zobowiązany jest zawrzeć umowę dotyczącą konta płatniczego z odpowiednim administratorem systemu płatności. Dla celów niniejszej Umowy „konto płatnicze” oznacza konto utworzone i przydzielone przez administratora systemu płatniczego danemu Twórcy, na podstawie odrębnej umowy pomiędzy Twórcą a administratorem zintegrowanego systemu płatniczego, która upoważnia administratora zintegrowanego systemu płatniczego do pobierania i przekazywania płatności w imieniu Twórcy za Materiały umieszczone w Firefox Marketplace i sprzedane za pośrednictwem Firefox Marketplace. W różnych państwach system płatniczy może być obsługiwany przez różnych administratorów – lista administratorów zintegrowanego systemu płatniczego i ogólne warunki współpracy z poszczególnymi administratorami są dostępne <a href="/media/docs/pay-providers/all.html?v1">tu</a>. Decydując się na korzystanie z usług administrator zintegrowanego system płatniczego, Twórca upoważnia Mozillę do przekazania administratorowi systemu płatniczego informacji niezbędnych do prawidłowego świadczenia usług przez takiego administratora.</p>
<p>W razie sprzedaży Materiałów umieszczonych na Firefox Marketplace, Twórca jest zobowiązany do uiszczenia podatków (w tym podatku z tytułu sprzedaży/ VAT), ustalenia ceny, dokonania zwrotu uiszczonej ceny i spełnienia wszelkich innych obowiązków związanych z płatnością. Jeśli Twórca korzysta ze zintegrowanego systemu płatności, administrator zintegrowanego systemu płatności może przejąć obowiązki związane ze sprzedażą/ VAT, oficjalną dystrybucją, zwrotem uiszczonej ceny i innymi kwestiami dotyczącymi płatności. Pobieranie przez Twórcę opłat, dokonanie zwrotu uiszczonej ceny, uiszczenie należnych podatków z tytułu sprzedaży/ VAT i inne kwestie dotyczące płatności są wyłącznie przedmiotem stosunku istniejącego pomiędzy Twórcą, administratorem systemu płatniczego i nabywcą Materiałów umieszczonych w Firefox Marketplace.
Jeśli Twórca korzysta z własnego systemu płatności, oficjalnym dystrybutorem Materiałów umieszczonych na Firefox Marketplace jest Twórca lub administrator systemu płatności, w zależności od treści stosunku prawnego łączącego Twórcę z administratorem systemu płatności.</p>
<p>Jeśli Twórca korzysta ze zintegrowanego systemu płatności Firefox Marketplace, ponosi opłatę z tytułu każdej sprzedaży. Z wysokością obowiązujących aktualnie opłat można zapoznać się na stronie <a href="https://developer.mozilla.org/en-US/docs/Apps/Marketplace_Payments">https://developer.mozilla.org/en-US/docs/Apps/Marketplace_Payments</a>. Mozilla zastrzega sobie prawo zmiany wysokości obowiązujących opłat w każdym czasie, według swojego uznania.</p>

<h2>Podatki</h2>
<p>Z uwagi na fakt, że to Twórca, nie zaś Mozilla, dokonuje sprzedaży Materiałów umieszczonych w Firefox Marketplace, to Twórca jest zobowiązany ustalić czy opłata pobierana od użytkownika z tytułu ściągnięcia Materiałów umieszczonych w Firefox Marketplace podlega opodatkowaniu i jaka jest wysokość takiego podatku. Dodatkowo, Twórca jest zobowiązany przekazać podatek z tytułu transakcji odpowiedniemu organowi podatkowemu. Administrator zintegrowanego systemu płatniczego może świadczyć usługi polegające na ustaleniu wysokości podatku z tytułu sprzedaży lub VAT w imieniu Twórcy i zapłaty tego podatku. Mozilla nie posiada żadnych zobowiązań z tytułu podatku wobec Twórcy w związku z Materiałami umieszczonymi w Firefox Marketplace, w tym w szczególności obowiązku monitorowania płatności i zarządzania nimi, uwierzytelniania opłaconych ściągnięć, rejestrowania dokonywanych płatności oraz uiszczenia, zgłaszania lub pobierania podatków z tytułu sprzedaży lub korzystania albo podatku akcyzowego. Twórca powinien zapoznać się z <a href="https://developer.mozilla.org/en-US/docs/Apps/Marketplace_Payments/Tax_FAQ">Najczęstszymi Pytaniami</a> kierowanymi do Mozilli w celu uzyskania bardziej szczegółowych informacji oraz zasięgnąć porady prawnej lub zapoznać się z przepisami podatkowymi w celu ustalenia czy jest obowiązany do pobrania i zapłaty podatku.</p>

<h2>Zwrot uiszczonej ceny</h2>
<p>Twórca jest zobowiązany dokonać zwrotu uiszczonej ceny, obciążeń i innych należności na rzecz nabywcy Materiałów umieszczonych w Firefox Marketplace, jeśli obowiązek zwrotu wynika z obowiązujących przepisów prawa. Dodatkowo, jeśli Twórca korzysta ze zintegrowanego systemu płatności Firefox Marketplace, niniejszym zgadza się na poniższe warunki:</p>
<p>a. Twórca niniejszym upoważnia Mozillę i jej kontrahentów do przyznania w swoim imieniu nabywcy pełnego zwrotu uiszczonej ceny Materiału umieszczonego w Firefox Marketplace, jeśli nabywca zażąda zwrotu w terminie 30 minut od dokonania zakupu lub dłuższym (jeśli obowiązujące przepisy prawa przewidują dłuższy termin na dokonanie zwrotu). Po upływie w/w terminu, żądanie zwrotu uiszczonej ceny może być uwzględnione lub odrzucone, w zależności od okoliczności konkretnej sprawy. Żądanie zwrotu uiszczonej ceny zgłoszone po upływie terminu 30 minut od dokonania zakupu może zostać uwzględnione, jeśli Materiały są wadliwe, zawierają złośliwe oprogramowanie (malware) lub naruszają regulaminy, i polityki Mozilli (w tym <a href="https://developer.mozilla.org/en-US/docs/Apps/Marketplace_review_criteria">zbiór wymagań dla materiałów umieszczanych w</a> Firefox Marketplace), są niedostępne lub są niezgodne z opisem;</p>
<p>b. W celu zapewnienia właściwej jakości i zgodności z opisem Materiałów umieszczonych w Firefox Marketplace, Mozilla może prowadzić postępowanie wyjaśniające i ustalić stosowny sposób postępowania w przypadku, gdy wobec określonych Materiałów zostanie zgłoszona większa niż przeciętna liczba żądań zwrotu uiszczonej ceny.</p>

<h2>Wsparcie techniczne</h2>
<p>Wyłącznym obowiązkiem Twórcy jest zapewnienie użytkownikom końcowym odpowiedniego wsparcia technicznego i udostępnienie odpowiednich informacji kontaktowych w celu świadczenia wsparcia technicznego (w tym poprzez umieszczenie takich informacji na stronie zawierającej opis Materiałów umieszczonych w Firefox Marketplace). Brak zapewnienia odpowiedniego wsparcia technicznego związanego z Materiałami umieszczonymi w Firefox Marketplace może powodować niską ocenę Materiałów, gorsze wyeksponowanie Materiałów, niski poziom sprzedaży, spory dotyczące płatności, a nawet zawieszenie lub usunięcie Twórcy z Firefox Marketplace.</p>

<h2>Obowiązki związane z ochroną prywatności</h2>
<p>Twórca zobowiązuje się przekazać końcowym użytkownikom wymaganą informację dotyczącą ochrony prywatności, w której w sposób odpowiedni zostaną procedury dotyczące gromadzenia danych dostarczonych przez końcowych użytkowników, korzystania z takich danych i ich ujawniania. Wszelkie Aplikacje będą posiadały odrębną politykę prywatności. Dodatki będą posiadały odrębną politykę prywatności, jeśli jakiekolwiek dane użytkownika lub dotyczące korzystania z Dodatku będą gromadzone lub przekazywane poza urządzenie użytkownika, na którym Dodatek jest zainstalowany. Twórca oświadcza i zapewnia, że wszelkie dane użytkowników, które otrzyma od Mozilli, będą wykorzystane wyłącznie w sposób, na który użytkownik wyraził zgodę oraz zgodnie z polityką prywatności Twórcy.</p>
<p>Twórca zobowiązuje się, że wszelkie materiały reklamowe przedstawiane użytkownikom końcowym Materiałów umieszczonych w Firefox Marketplace będą zgodne z wymogami przewidzianymi w Umowie. Przykładowo, (i) stosowanie wbudowanych reklam i korzystanie przez Twórcę z informacji uzyskanych za pomocą takich reklam będzie następowało w sposób zgodny z obowiązującymi przepisami; (ii) wbudowana reklama nie będzie zawierała programów szpiegujących (spyware), złośliwego oprogramowania (malware) lub szkodliwych kodów, jak również nie będzie miała na celu spowodowanie szkody na osobie lub na mieniu; oraz (iii) Twórca poinformuje użytkownika o stosowanym monitorowaniu jego aktywności i zapewni mu prawo rezygnacji z takiego monitorowania stosowanego w celu dostarczanie użytkownikowi przez Twórcę lub osoby trzecie reklam i promocji opartych na jego indywidualnych zainteresowaniach.</p>

<h2>Promocja Aplikacji w Firefox Marketplace</h2>
<p>Twórca jest odpowiedzialny za umieszczenie w Firefox Marketplace swoich Materiałów, udostępnienie użytkownikom w Firefox Marketplace odpowiednich informacji dotyczących produktu i świadczonych usług, w tym przedstawienie właściwości i funkcjonalność Materiału umieszczonego w Firefox Marketplace oraz wskazanie dostępu do odczytu i danych użytkownika niezbędnych, aby Materiał działał na urządzeniu użytkownika. Jeśli jakakolwiek informacja dotycząca produktu lub świadczonych usług jest niedokładna, wymaga aktualizacji lub zmiany, Twórca niezwłocznie dokona stosownej aktualizacji lub zmiany. O ile umowa zawarta na piśmie pomiędzy Twórcą a Mozillą nie stanowi inaczej, Materiały umieszczone w Firefox Marketplace przez Twórcę nie mogą w żaden sposób sugerować, że zostały wytworzone lub są wspierane przez Mozillę.</p>

<h2>Ograniczenia dotyczące treści Materiałów</h2>
<p>Wszelkie Materiały umieszczone na w Firefox Marketplace w celu rozpowszechniania muszą być zgodne z regulaminami Mozilli dotyczącymi treści oraz innymi regulacjami Mozilli, które mają zastosowanie do Twórców. Z aktualnymi regulacjami można zapoznać się na stronie: <a href="https://developer.mozilla.org/en-US/docs/Apps/Marketplace_Review">https://developer.mozilla.org/en-US/docs/Apps/Marketplace_Review</a>.</p>

<h2>Persona i Materiały umieszczone w Firefox Marketplace</h2>
<P><a href="http://persona.org">Persona</a> jest to system logowania Mozilli. W przypadku niektórych Materiałów umieszczonych w Firefox Marketplace Persona jest niezbędna do dokonania weryfikacji. Mozilla dostarczy Twórcy potwierdzenie zakupu przez użytkownika Materiałów umieszczonych w Firefox Marketplace.</p>

<h2>Oceny i statystyki Aplikacji</h2>
<p>Firefox Marketplace umożliwia końcowym użytkownikom, który zainstalowali Materiały umieszczone w Firefox Marketplace, ocenianie takich Materiałów i zamieszczanie na ich temat komentarzy. Mozilla może przekazywać Twórcy zbiorcze statystyki dotyczące korzystania z Materiałów umieszczonych w Firefox Marketplace. Część tych informacji może być wykorzystywana w celu określenia miejsca umieszczenia Materiałów w Firefox Marketplace i może być ujawniania publicznie w Firefox Marketplace oraz za pośrednictwem APIs (interfejs programowania aplikacji). Mozilla posiada dostęp do takich informacji, jednak określone właściwości w Firefox Marketplace pozwalają Twórcy zablokować dostęp innych twórców lub użytkowników do części nieprzetworzonych statystyk.</p>

<h2>Rezygnacja, usunięcie i rozwiązanie Umowy</h2>
<h3>Usunięcie Materiałów przez Twórcę</h3>
<p>Twórca może w każdym czasie usunąć Materiały umieszczone w Firefox Marketplace w taki sposób, aby w przyszłości nie były one rozpowszechniane za pośrednictwem Firefox Marketplace, ale usunięcie takie musi być zgodne z Umową oraz z umowami zawartymi przez Twórcę z użytkownikami końcowymi. Twórca zobowiązuje się, że usunięcie Materiałów umieszczonych w Firefox Marketplace nie będzie miało wpływu na prawa licencyjne użytkowników, którzy wcześniej dokonali zakupu lub ściągnęli Materiał umieszczony w Firefox Marketplace, (b) nie będzie powodowało usunięcia Materiałów umieszczonych w Firefox Marketplace ze sprzętu lub innych urządzeń użytkowników oraz z sekcji w Firefox Marketplace, w której przechowywane są w imieniu użytkowników ściągnięte wcześniej aplikacje, oraz (c) nie będzie miało wpływu na obowiązki Twórcy w zakresie dostarczenia Materiałów oraz świadczenia pomocy technicznej lub innych usług związanych z takimi Materiałami, jeśli zostały one wcześniej nabyte lub ściągnięte przez użytkownika.</p>
<p>Mozilla nie będzie przechowywać w Firefox Marketplace Materiałów, które zostały usunięte przez Twórcę z w Firefox Marketplace z jednoczesnym poinformowaniem Mozilli na piśmie, że takie usunięcie nastąpiło z uwagi na (i) podejrzenie naruszenia lub faktyczne naruszenie praw autorskich, znaku towarowego, tajemnicy handlowej, zewnętrznego oznakowania produktu, patentu lub innych praw własności intelektualnej innej osoby, (ii) podejrzenia zniesławienia lub faktycznego zniesławienia, (iii) podejrzenia naruszenia lub faktycznego naruszenia prawa do wizerunku lub prawa do prywatności osoby trzeciej, lub (iv) podejrzenia lub stwierdzenia, że taki Materiał jest sprzeczny z obowiązującymi przepisami prawa. Jeśli Materiał Twórcy umieszczony na w Firefox Marketplace zostanie usunięty z Firefox Marketplace z uwagi na naruszenie wymienionych powyżej praw autorskich lub praw własności przemysłowej, zniesławienia, wizerunku, prawa do prywatności lub obowiązujących przepisów prawa, Twórca będzie zobowiązany zwrócić każdemu użytkownikowi końcowemu, który nabył Materiały umieszczone w Firefox Marketplace w ciągu 60 dni poprzedzających datę usunięcia, kwotę uiszczoną przez końcowego użytkownika takiego Materiału.</p>
<p>Jeśli Twórca usunie wszystkie swoje Materiały umieszczonych w Firefox Marketplace, może on na piśmie rozwiązać niniejszą Umowę z zachowaniem 30-dniowego terminu wypowiedzenia. Wszelkie obowiązki Twórcy wynikające z Umowy pozostające w związku z Materiałami umieszczonymi w Firefox Marketplace, pozostają w mocy pomimo wypowiedzenia Umowy, dotyczy to także obowiązku dokonywania należnych zwrotów, obowiązków wynikających ze złożonych oświadczeń i zapewnień oraz przejęcia odpowiedzialności.</p>

<h2>Usunięcie Materiałów przez Mozillę</h2>
<p>Mozilla jest uprawniona (ale nie zobowiązana) do usuwania, według własnego uznania, Materiałów, które w jej uzasadnionej ocenie naruszają jakikolwiek stosowany przez Mozillę regulamin, zbiór zasad lub politykę, lub w inny sposób mają charakter szkodliwy lub są niepożądane.</p>
<p>Nie uchybiając powyższemu, jeśli Mozilla zostanie powiadomiona przez Twórcę lub w inny sposób wejdzie w posiadanie informacji i w sposób uzasadniony ustali według własnego uznania, że jakiekolwiek Materiały umieszczone w Firefox Marketplace lub ich część (w tym w szczególności jakikolwiek znak towarowy, logo lub inne oznaczenie związane z Materiałem): (a) narusza zbiór wymagań dla materiałów umieszczanych w Firefox Marketplace [https://developer.mozilla.org/en-US/docs/Apps/Marketplace_review_criteria] lub inny regulacje mające zastosowanie do Firefox Marketplace; (b) może stanowić podstawę odpowiedzialności Mozilli lub innego podmiotu; lub (c) narusza Umowę, Mozilla może zablokować taki Materiał, usunąć z Firefox Marketplace, oznakować, filtrować, wprowadzić stosowne zmiany (w tym w szczególności dotyczy to opisów, zrzutów z ekranu, metadanych), w inny sposób sklasyfikować Materiał umieszczony w Firefox Marketplace w lub podjąć inne działania, według swojego uznania. Twórca, który ma pytania dotyczące usunięcia swojego Materiału umieszczonego w Firefox Marketplace, może skontaktować się z Mozillą mailowo na adres <a href="mailto:app-reviews@mozilla.org">app-reviews@mozilla.org</a>.</p>
<p>Mozilla może w każdym czasie zawiesić stosowanie postanowień niniejszej Umowy lub ją rozwiązać, jeśli nie zamierza dłużej prowadzić Firefox Marketplace lub uzna, że Twórca naruszył postanowienia jakiegokolwiek regulaminu, zbioru zasad, polityki lub jakiekolwiek postanowienia niniejszej Umowy.</p>

<h2>Licencje</h2>
<p>Mozilla zachęca Twórcę do udostępnienia Materiałów zamieszczonych w Firefox Marketplace na podstawie licencji wolnego oprogramowania, takich jak Publiczna Licencja Mozilli (MPL) dla kodów źródłowych i licencji typu Creative Commons dla utworów chronionych prawem autorskim. Mozilla jest także twórcą systemu operacyjnego, który jest samodzielną podstawą działania aplikacji internetowych („Firefox OS”). Wykorzystując Firefox OS, Mozilla i osoby trzecie mogą tworzyć urządzenia, które działają w Firefox OS („Urządzenia Firefox OS”). Twórca niniejszym udziela Mozilli oraz jednostkom z nią powiązanym niewyłącznej, obowiązującej na całym świecie, nieodpłatnej licencji z prawem udzielania sublicencji w zakresie wszystkich praw niezbędnych do udostępnienia Materiałów umieszczonych w Firefox Marketplace i Urządzeniach Firefox OS. Niniejsza licencja obejmuje, w razie potrzeby, także prawo (ale nie obowiązek) do umieszczania takich Materiałów na Urządzeniach Firefox OS i dostarczenia Materiałów w związku z usługami dostępnymi za pośrednictwem Urządzeń Firefox OS.</p>
<p>W stosunku prawnym pomiędzy Mozillą a Twórcą, każda ze stron posiada wyłączne prawa, w tym w szczególności prawa własności intelektualnej, do swojej Marki. „Marka” oznacza firmę (nazwę), znaki towarowe, znaki usługowe, loga, nazwy domen oraz inne oznaczenia wyróżniające każdej ze stron, które strona posiadała, posiada lub będzie posiadała w przyszłości. Żadna ze stron nie przyznaje drugiej jakichkolwiek praw (w tym w szczególności na mocy dorozumianej licencji) do Marki drugiej strony, ani sama takich praw nie nabywa, z zastrzeżeniem zakresu praw ściśle określonych w niniejszej Umowie. Z zastrzeżeniem postanowień niniejszej Umowy, Twórca udziela Mozilli i jej jednostkom zależnym ograniczoną, niewyłączną licencję na czas trwania niniejszej Umowy do swojej Marki w związku z Firefox Marketplace. Żadne z postanowień niniejszej Umowy nie daje Twórcy prawa do używania stanowiących własność Mozilli nazw, znaków towarowych, znaków usługowych, loga, nazw domen i innych oznaczeń wyróżniających.</p>

<h2>Reklama</h2>
<p>Mozilla i jej jednostki zależne mogą używać Marki Twórcy, zrzutów ekranu, filmów video i utrwalonych w inny sposób Materiałów umieszczonych na Firefox Marketplace i jakichkolwiek treści zawartych, dostępnych lub przekazywanych za pośrednictwem Materiałów w prezentacjach, materiałach promocyjnych, podczas spotkań promocyjnych i spotkań z twórcami, w sprawozdaniach finansowych, na stronach internetowych (w tym w linkach do strony www Twórcy), w oświadczeniach prasowych i listach klientów (które obejmują w szczególności listy klientów umieszczane na stronach internetowych Mozilli) w celach związanych z promocja Firefox Marketplace, produktów i usług Mozilli oraz promowania Materiałów umieszczonych w Firefox Marketplace przez Twórcę.</p>

<h2>Dodatki Firefox Sync</h2>
<p>Jeśli Materiały umieszczone w Firefox Marketplace wykorzystują jakikolwiek interfejs oprogramowania aplikacji lub oprogramowanie Firefox Sync, Twórca przyjmuje do wiadomość i akceptuje, co następuje: (a) Twórca i Materiały umieszczone w Firefox Marketplace będą wykorzystywać interfejs Firefox Sync wyłącznie zgodnie z jego przeznaczeniem; (b) Materiały umieszczone w Firefox Marketplace nie będą ukrywały lub maskowały swojej tożsamości używając usług Firefox Sync lub interfejsu Firefox Sync, w tym poprzez nieprzestrzeganie wymaganych zwyczajów w zakresie identyfikacji; oraz (c) Twórca i Materiały Twórcy nie będą wykorzystywać interfejsu Firefox Sync w aplikacjach lub usługach, które mają na celu wprowadzenie użytkownika w błąd (w tym poprzez próbę naśladowania usług Firefox Sync).</p>

<h2>Oświadczenia i zapewnienia</h2>
<p>Twórca niniejszym oświadcza i zapewnia, że:</p>
<ol>
  <li>Posiada i będzie posiadał wszelkie prawa niezbędne do umieszczenia, wystawiania, wykonywania, korzystania, kopiowania i przenoszenia Materiałów umieszczonych w Firefox Marketplace, na całym świecie, jak również prawa do upoważniania innych podmiotów (w tym Mozilli) do dokonywania powyższych czynności;</li>
  <li>Posiada ważne na całym świecie prawo do korzystania i upoważniania innych podmiotów do korzystania z szaty graficznej, wzorów, symboli, nazw i innych elementów, jeśli Materiały umieszczone w Firefox Marketplace zwierają jakiekolwiek oznaczenia handlowe, takie jak znaki towarowe, znaki usługowe, zewnętrzne oznakowania produktów.</li>
  <li>Opis oraz inne informacje dotyczące Materiałów umieszczonych w Firefox Marketplace są według jego wiedzy prawdziwe; oraz</li>
  <li>Obok materiałów umieszczonych w Firefox Marketplace dostępna jest także umowa, która określa prawa użytkowników.</li>
</ol>

<h2>Wyłączenie odpowiedzialności z tytułu gwarancji</h2>
<p>FIREFOX MARKETPLACE JEST DOSTĘPNY W TAKIM STANIE, W JAKIM SIĘ AKTUALNIE ZNAJDUJE. MOZILLA, JEJ UDZIAŁOWCY, LICENCJODAWCY I DYSTRYBUTORZY NIE PONOSZĄ ODPOWIEDZIALNOŚCI Z TYTUŁU GWARANCJI, CZY TO UMOWNEJ, CZY RĘKOJMI, W TYM W SZCZEGÓLNOŚCI RĘKOJMI ZDOLNOŚCI HANDLOWEJ, PRZYDATNOŚCI DO OKREŚLONEGO CELU ORAZ NIENARUSZANIA PRAW AUTORSKICH. W NIEKTÓRYCH KRAJACH WYŁĄCZENIE LUB OGRANICZENIE RĘKOJMI NIE JEST DOPUSZCZALNE, W TAKIEJ SYTUACJI NINIEJSZE WYŁĄCZENIE NIE MA ZASTOSOWANIA.</p>

<h2>Ograniczenie odpowiedzialności</h2>
<p>TWÓRCA PRZYJMUJE DO WIADOMOŚCI I AKCEPTUJE, ŻE Z ZASTRZEŻENIEM WYJĄTKÓW PRZEWIDZIANYCH PRZEZ PRAWO, MOZILLA, JEJ UDZIAŁOWCY, LICENCJODAWCY, JEDNOSTKI STOWARZYSZONE, JEDNOSTKI ZALEŻNE ORAZ DYSTRYBUTORZY NIE PONOSZĄ WOBEC TWÓRCY ODPOWIEDZIALNOŚCI Z JAKIEKOLWIEK ZA SZKODĘ POŚREDNIĄ, SZCZEGÓLNĄ, UBOCZNĄ, NASTĘPCZĄ, O CHARAKTERZE KARNYM LUB KRZYWDĘ DOZNANĄ PRZEZ TWÓRCĘ, W TYM UTRATĘ DANYCH, NIEZALEŻNIE OD TEGO, CZY MOZILLA LUB JEJ PRZEDSTAWICIELE WIEDZIELI LUB POWINNI BYLI WIEDZIEĆ, ŻE TAKA UTRATA MOŻE NASTĄPIĆ. W ŻADNYM RAZIE ODPOWIEDZIALNOŚĆ MOZILLI WOBEC TWÓRCY Z TYTUŁU SZKODY I KRZYWDY DOZNANAJE BEZPOŚREDNIO LUB POŚREDNIO W ZWIĄZKU Z NINEJSZĄ UMOWĄ, NIE MOŻE ŁACZNIE PRZEKROCZYĆ (i) $100 LUB (ii) ŁĄCZNEJ KWOTY UISZCZONEJ PRZEZ TWÓRCĘ NA RZECZ MOZILLI W CIĄGU DWUNASTU MIESIĘCY BEZPOŚREDNIO POPRZEDZAJĄCYCH ZGŁOSZENIE JAKIEJKOLWIEK SZKODY.</p>

<h2>Zwolnienie z odpowiedzialności; przejęcie odpowiedzialności</h2>
<p>Twórca zwalnia Mozillę, członków jej władz, pracowników, pełnomocników i następców prawnych z odpowiedzialności z tytułu jakiekolwiek roszczeń, żądań lub szkód, bez względu na ich rodzaj czy charakter, wynikających bezpośrednio lub pośrednio ze sporów z innymi użytkownikami, w tym twórcami Materiałów umieszczonych w Firefox Marketplace.</p>
<p>Jeśli osoba trzecia wytoczy powództwo przeciwko Mozilli związane z korzystaniem przez Twórcę z Firefox Marketplace lub Materiałami umieszczonymi przez Twórcę w Firefox Marketplace, Twórca przejmie na siebie odpowiedzialność i pokryje wszelkie należności z tytułu jakichkolwiek szkód, strat i wydatków (w tym uzasadnionych kosztów zastępstwa procesowego i kosztów) związanych z takimi roszczeniami.</p>

<h2>Ogólne postanowienia</h2>
<p>Niniejsza Umowa stanowi całość porozumienia zawartego pomiędzy Twórcą a Mozillą i reguluje korzystanie przez Twórcę z Firefox Marketplace, a także zastępuje w całości wszelkie poprzednie porozumienia zawarte pomiędzy Twórcą a Mozillą dotyczące Firefox Marketplace. Żadne postanowienie niniejszej Umowy nie daje Twórcy prawa do korzystania ze znaków towarowych, znaków usługowych lub zewnętrznego oznakowania produktów Mozilli lub jej licencjodawców. Mozilla niniejszym zastrzega sobie wszelkie prawa w tym zakresie. W celu uzyskania informacji dotyczącej znaków towarowych Mozilli, należy zapoznać się z Polityką Ochrony Znaków Towarowych i Regulaminem Korzystania z Logo.</p>
<p>Twórca przyjmuje do wiadomości i akceptuje, że jeśli Mozilla nie wykona lub nie będzie dochodzić na drodze sądowej wykonania przysługujących jej praw albo nie skorzysta z przysługujących jej środków ochrony prawnej, określonych w niniejszej Umowie (lub które przysługują Mozilli z mocy prawa), nie oznacza to, że Mozilla oficjalnie zrzeka się takich praw lub środków i że nie będzie mogła z nich korzystać w przyszłości.</p>
<p>Jeśli sąd właściwy do rozpoznania sprawy uzna jakiekolwiek postanowienie niniejszej Umowy za nieważne, postanowienie takie zostanie usunięte z Umowy, co nie będzie miało wpływu na pozostałe postanowienia Umowy. Pozostałe postanowienia Umowy są w takiej sytuacji ważne i wykonalne.</p>
<p>OGRANICZENIA EKSPORTOWE. ROZPOWSZECHNANIE PRZEZ TWÓRCĘ MATERIAŁOW UMIESZCZONYCH NA FIREFOX MARKETPLACE MOŻE PODLEGAĆ PRZEPISOM STANÓW ZJEDNOCZONYCH REGULUJACYM EKSPORT. TWÓRCA ZOBOWIĄZANY JEST DOSTOSOWAĆ SIĘ DO WSZELKICH PRZEPISÓW KRAJOWYCH I MIĘDZYNARODOWYCH REGULUJĄCYCH EKSPORT TOWARÓW I MAJĄCYCH ZASTOSOWANIE DO ROZPOWSZECHNIANIA PRZEZ NIEGO MATERIAŁÓW UMIESZCZONYCH W FIREFOX MARKETPLACE. PRZEPSIY TE OBEJMUJĄ OGRANICZENIA W ZAKRESIE PRZEZNACZENIA, UŻYTKOWNIKÓW I KOŃCOWEGO UŻYTKU.</p>
<p>Prawa wynikające z niniejszej Umowy nie mogą być przedmiotem cesji i nie mogą być przeniesione bez uprzedniej pisemnej zgody Mozilli. Twórca nie może przenieść swoich obowiązków wynikających z niniejszej Umowy bez uprzedniej pisemnej zgody Mozilli.</p>
<p>Niniejsza Umowa, a także stosunek prawny pomiędzy Twórcą a Mozillą wynikający z niniejszej Umowy, podlega prawu Stanu Kalifornia, bez względu na to, co stanowią normy kolizyjne. Twórca i Mozilla zgadzają się poddać wszelkie kwestie prawne, jakie wynikają z niniejszej Umowy wyłącznej jurysdykcji sądów hrabstwa Santa Clara, Kalifornia. Niezależnie od powyższego, Twórca przyjmuje do wiadomości i zgadza się na to, że Mozilla może wystąpić o zabezpieczenie swojego roszczenia (lub inny natychmiastowy środek ochrony prawnej) do jakiegokolwiek sądu poza wskazanymi wyżej.</p>
